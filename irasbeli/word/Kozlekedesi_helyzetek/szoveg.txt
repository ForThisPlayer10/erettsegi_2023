Közlekedési helyzetek
Közlekedési problémahelyzetek rendszerint útkereszteződésben, gyalogos átkelésnél alakulnak ki. Az áthaladást a kereszteződés típusa, szabályok és jelzések vagy rendőri irányítás határozza meg.
Útkereszteződések
Az útkereszteződés lehet egyenrangú útkereszteződés, jelzőtáblával szabályozott útkereszteződés vagy körforgalom.
Egyenrangú útkereszteződés
Egyenrangú útkereszteződés az, ahol nincs útburkolati jel, jelzőtábla, jelzőlámpa. A járművek áthaladását a jobbkéz-szabály határozza meg.
A gyalogosoknak balról és jobbról érkező járművekre is kell számítaniuk, és a kanyarodó járművekre is figyelniük kell. Az ábrán a jobbkéz-szabály alkalmazására láthatsz példát.
Jelzőlátáblákkal szabályozott útkereszteződés
Elsőbbséget szabályozó jelzőtáblák: Általában a járművekre vonatkoznak, de jó, ha a gyalogosok is ismerik.
Jelzőtáblával szabályozott útkereszteződés az, ahol útburkolati jelek, jelzőtáblák és gyakran jelzőlámpák is szabályozzák az áthaladást. 
A jelzőlámpák hibája esetén a táblák szerint kell közlekedni. Az ábrán a vízszintes útvonalat „elsőbbségadás kötelező” jelzőtáblák védik, a másik útvonal alárendelt.
Az „elsőbbségadás kötelező” jelzőtáblák biztosítják az elsőbbségi áthaladás jogát a kerékpársávon egyenesen haladó kerékpárosnak. A szemből érkező kerékpárosnak meg kell állnia a jelzőtáblánál, hogy elengedje a védett útvonalon haladót. A sarkon kis ívben, jobbra kanyarodó kerékpáros akadálytalanul haladhat, mert nem keresztezi az útját gyalogos vagy jármű.
Körforgalom
A körforgalomban a járművek jobbra kanyarodva körben haladnak át. Útburkolati jelek és jelzőtáblák szabályozzák a forgalmat. A gyalogosok csak a kijelölt gyalogátkelőhelyeken kelhetnek át.
Elsőbbségadás szabálya
Az elsőbbség az egymás útját keresztező gyalogos és jármű áthaladási sorrendjét jelenti. Akinek elsőbbsége van, az elsőként haladhat, keresztezheti a másik útját. Az úttesten áthaladó gyalogosnak elsőbbsége van a gépjárművekkel szemben:
jelzőlámpás kijelölt gyalogos-átkelőhelyen, de csak szabad jelzésnél,
kijelölt gyalogos-átkelőhelyen (zebra),
útkereszteződésben (kijelölt gyalogátkelőhely hiányában is) az úton haladó és az útra bekanyarodó járművekkel szemben.
A gyalogost csak akkor illeti meg az elsőbbség, ha a közeledő jármű féktávolságán kívül lép az úttestre.
Figyelmeztetés
Veszélyhelyzetet idéz elő az a gyalogos, aki féktávolságon belül lép az autó elé.
Az 50 km/h sebességgel haladó autó egy másodperc alatt 14 méter utat tesz meg. A féktávolságot nehéz megbecsülni, de például egy 50 km/h sebességgel haladó autónak körülbelül 40 méter a féktávolsága.
Megkülönböztető jelzést, kék, vörös fényt, hangjelzést használó jármű (például mentő, tűzoltó, rendőrségi járművek) számára a gyalogos mindig köteles elsőbbséget adni.
Megengedett legnagyobb sebesség néhány jármű esetén
	jármű	autópályán	autóúton	lakott területen kívül	lakott területen belül
	személygépkocsi,
	motorkerékpár	130 km/h	110 km/h	90 km/h	50 km/h
	autóbusz	100 km/h	70 km/h	70 km/h	50 km/h
	egyéb jármű és
	járműszerelvény	80 km/h	70 km/h	70 km/h	50 km/h
Baleseti helyzetek megelőzése
Sötétedés után, esős időben a láthatóság érdekében a gyalogos viseljen élénk színű vagy fényvisszaverő felületű ruhát!
Gyakran okoz balesetet a takarásból (például álló jármű mögül) a közeledő jármű elé lépő gyalogos. A gyalogosnak figyelnie kell arra, hogy a járművezető számára jól látható legyen, átkelési szándékát a vezető időben felismerje, és meg tudjon állni.
A gyalog- és kerékpárúton közlekedés szokatlan helyzet a gyalogosoknak és kerékpárosoknak egyaránt. A közösen használt útvonalon gyalogosnak és kerékpárosnak azonosak a jogaik. Kölcsönösen figyelniük kell egymásra.
A kerékpárút a kerékpárosok részére kijelölt, fenntartott útvonal.
Lakott területeken gyakori a járdán vezetett kerékpárút, amely időnként a gyalogosok és kerékpárosok közötti konfliktusok helyszíne.
Forgalmas városi utcákon gyakran okoznak problémát a járdán kerékpárral, rollerrel, elektromos rollerrel közlekedők. Kevesen ismerik és tartják be a szabályokat.
Kerékpárral és elektromos rollerrel általában tilos a járdán közlekedni!
Példa: A járdán vezetett kerékpárúton haladt a kerékpáros, mellette gyalogosok közlekedtek. Az egyik gyalogos váratlanul a kerékpárútra lépett, és összeütköztek. Mindketten elestek és különféle könnyű sérüléseket szenvedtek.
Helyzetelemzés: A járdán vezetett kerékpárút baleseti veszélyforrás. A kerékpáros szabályosan közlekedett, de nem az útviszonyoknak megfelelő sebességgel. Számítania kellett volna arra, hogy bármikor elé léphet egy gyalogos és meg kell állnia. A gyalogos hibázott, mert neki tilos a kerékpárúton közlekednie. Sajnos a gyalogosok többsége nem ismeri a közlekedési szabályokat.
Tanulság: Nem elég a szabályok ismerete és betartása, a közlekedési körülményekre és a többi közlekedőre is figyelni kell. A közlekedés résztvevői közül a gyalogosok nem kötelesek ismerni a szabályokat, ezért rájuk a kerékpárosoknak (járművezetőknek) kell vigyázniuk. A kerékpárosok és gyalogosok balesetei gyakran kerékpárúton történnek.
